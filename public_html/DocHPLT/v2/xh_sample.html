<html><head></head><body><pre>
&lt;?xml version=&quot;1.0&quot; encoding=&quot;utf-8&quot;?&gt;
&lt;document&gt;
    &lt;P id=&quot;1&quot;&gt;
        &lt;s id=&quot;1.1&quot;&gt;Kwakusina, idyudyuza nyhani, kwaye u-Amina yena wayekruqukile kwaye enesithukuthezi.&lt;/s&gt;
        &lt;s id=&quot;1.2&quot;&gt;Kwakungekho namnye kubahlobo bakhe owayekwazi ukuza kudlala naye kwaye bonke abantu apha endlwini babexakeke zezabo!&lt;/s&gt;
        &lt;s id=&quot;1.3&quot;&gt;Bonke abantu babehlala bexakekile!&lt;/s&gt;
        &lt;s id=&quot;1.4&quot;&gt;Kwakungemnandanga tu ukuba ngoyena mntu mncinane.&lt;/s&gt;
    &lt;/P&gt;
    &lt;P id=&quot;2&quot;&gt;
        &lt;s id=&quot;2.1&quot;&gt;U-Amina wayengqengqe ebhedini yakhe.&lt;/s&gt;
        &lt;s id=&quot;2.2&quot;&gt;Wenza unonkqo ngentloko yakhe.&lt;/s&gt;
        &lt;s id=&quot;2.3&quot;&gt;Wasa wanxiba iwigi yakhe, wadanisa.&lt;/s&gt;
        &lt;s id=&quot;2.4&quot;&gt;U-Amina wajikeleza ezibhijabhija.&lt;/s&gt;
        &lt;s id=&quot;2.5&quot;&gt;Wabaleka etyhuthuzela.&lt;/s&gt;
        &lt;s id=&quot;2.6&quot;&gt;Etyityimba, ezidlikidla.&lt;/s&gt;
        &lt;s id=&quot;2.7&quot;&gt;Emva koko wazijula ebhedini yakhe.&lt;/s&gt;
        &lt;s id=&quot;2.8&quot;&gt;Akukho nto yancedayo.&lt;/s&gt;
        &lt;s id=&quot;2.9&quot;&gt;Wayesakruqukile kwaye esenesithukuthezi.&lt;/s&gt;
    &lt;/P&gt;
    &lt;P id=&quot;3&quot;&gt;
        &lt;s id=&quot;3.1&quot;&gt;Ngoko ke, u-Amina wakhupha izinto zakhe zokudlala.&lt;/s&gt;
        &lt;s id=&quot;3.2&quot;&gt;Uninzi lwazo yayizizinto awayezishiyelwe naziphiwe ngoodade wabo abadala, nditsho nebhokisi le yokugcina izinto nayo wayeyiphiwe.&lt;/s&gt;
        &lt;s id=&quot;3.3&quot;&gt;Wabeka u-Eli, uDassie, uRabbit noMouse ebhedini yakhe.&lt;/s&gt;
        &lt;s id=&quot;3.4&quot;&gt;Babeza kuba nethekwana lokuphunga iti xa athe wayifumana itipoti.&lt;/s&gt;
    &lt;/P&gt;
    &lt;P id=&quot;4&quot;&gt;
        &lt;s id=&quot;4.1&quot;&gt;Wakhangela ebhokisini kwakhona waze wafumana uYin&rsquo;a le ngelo thuba.&lt;/s&gt;
        &lt;s id=&quot;4.2&quot;&gt;Wayelele elityelwe emazantsi engobozi yomthungo, ezantsi ebhokisini yezinto zokudlala.&lt;/s&gt;
    &lt;/P&gt;
    &lt;P id=&quot;5&quot;&gt;
        &lt;s id=&quot;5.1&quot;&gt;U-Amina wamguqula uYin&rsquo;a le ukuze abone ubuso bakhe, kodwa wayengenabo.&lt;/s&gt;
    &lt;/P&gt;
    &lt;P id=&quot;6&quot;&gt;
        &lt;s id=&quot;6.1&quot;&gt;Usizana olulityelweyo olunguYin&rsquo;a le!&lt;/s&gt;
        &lt;s id=&quot;6.2&quot;&gt;Wayemile bungqukuva-buskweri, kodwa wayengenabuso nazingalo okanye imilenze okanye amaphiko okanye umsila, esisibhukubhuku nje.&lt;/s&gt;
    &lt;/P&gt;
    &lt;P id=&quot;7&quot;&gt;
        &lt;s id=&quot;7.1&quot;&gt;U-Amina wamhlalisa phezu kwebhedi uYin&rsquo;a le phakathi kuka-Eli noDassie, baze bajongana noRabbit noMouse.&lt;/s&gt;
        &lt;s id=&quot;7.2&quot;&gt;Wayifumana itipoti waze wankinkisha iti, baphunga.&lt;/s&gt;
        &lt;s id=&quot;7.3&quot;&gt;U-Eli, uDassie, uRabbit kunye noMouse baphunga bagqiba ngokukhawuleza, ngokunjalo kwano-Amina.&lt;/s&gt;
        &lt;s id=&quot;7.4&quot;&gt;Kodwa zange akwazi yena uYin&rsquo;a le.&lt;/s&gt;
        &lt;s id=&quot;7.5&quot;&gt;Phufu, wayeza kukwazi njani ukwenza oko engenamlomo nje!&lt;/s&gt;
    &lt;/P&gt;
    &lt;P id=&quot;8&quot;&gt;
        &lt;s id=&quot;8.1&quot;&gt;Ngoko ke, u-Amina wathatha uYin&rsquo;a le kunye nengobozi yomthungo waya kukhangela umakhulu wakhe.&lt;/s&gt;
    &lt;/P&gt;
    &lt;P id=&quot;9&quot;&gt;
        &lt;s id=&quot;9.1&quot;&gt;&ldquo;Yintoni leyo?&rdquo; kubuza umakhulu wakhe.&lt;/s&gt;
    &lt;/P&gt;
    &lt;P id=&quot;10&quot;&gt;
        &lt;s id=&quot;10.1&quot;&gt;&ldquo;NguYin&rsquo;a le,&rdquo; watsho u-Amina. &ldquo;UYin&rsquo;a le ufuna umlomo.&rdquo;&lt;/s&gt;
    &lt;/P&gt;
    &lt;P id=&quot;11&quot;&gt;
        &lt;s id=&quot;11.1&quot;&gt;&ldquo;Kulungile ke,&rdquo; watsho umakhulu ka-Amina, &ldquo;kodwa kufuneka sikhawulezise, kuba ndixakeke kakhulu kwaye ininzi into ekufuneka ndiyenzile.&rdquo;&lt;/s&gt;
    &lt;/P&gt;
    &lt;P id=&quot;12&quot;&gt;
        &lt;s id=&quot;12.1&quot;&gt;Umakhulu ka-Amina wamnceda wathungela umlomo kaYin&rsquo;a le; umlomo omhle ononcumo.&lt;/s&gt;
    &lt;/P&gt;
    &lt;P id=&quot;13&quot;&gt;
        &lt;s id=&quot;13.1&quot;&gt;&ldquo;Kwaye uYin&rsquo;a le ufuna impumlo,&rdquo; watsho u-Amina.&lt;/s&gt;
        &lt;s id=&quot;13.2&quot;&gt;Kodwa umakhulu wakhe wayengasammamelanga tu.&lt;/s&gt;
    &lt;/P&gt;
    &lt;P id=&quot;14&quot;&gt;
        &lt;s id=&quot;14.1&quot;&gt;U-Amina wakhangela udade wabo ophakathi, uFozia.&lt;/s&gt;
    &lt;/P&gt;
    &lt;P id=&quot;15&quot;&gt;
        &lt;s id=&quot;15.1&quot;&gt;&ldquo;Yintoni leyo?&rdquo; kubuza uFozia&lt;/s&gt;
    &lt;/P&gt;
    &lt;P id=&quot;16&quot;&gt;
        &lt;s id=&quot;16.1&quot;&gt;&ldquo;NguYin&rsquo;a le,&rdquo; kutsho u-Amina. &ldquo;UYin&rsquo;a le udinga impumlo.&rdquo;&lt;/s&gt;
    &lt;/P&gt;
    &lt;P id=&quot;17&quot;&gt;
        &lt;s id=&quot;17.1&quot;&gt;&ldquo;Kulungile,&rdquo; kutsho uFozia, &ldquo;kodwa kufuneka sikhawulezise, kuba ndixakeke kakhulu kwaye kuninzi ekusafuneka ndikwenzile.&rdquo; UFozia wanceda u-Amina bathungela uYin&rsquo;a le impumlo, impumlo encinane ephequkileyo.&lt;/s&gt;
    &lt;/P&gt;
    &lt;P id=&quot;18&quot;&gt;
        &lt;s id=&quot;18.1&quot;&gt;&ldquo;Kunye namehlo,&rdquo; watsho u-Amina.&lt;/s&gt;
        &lt;s id=&quot;18.2&quot;&gt;Kodwa uFozia wayesele engasammamelanga.&lt;/s&gt;
        &lt;s id=&quot;18.3&quot;&gt;Ngoko ke, u-Amina waya kukhangela udade wabo omdala, uShireen.&lt;/s&gt;
    &lt;/P&gt;
    &lt;P id=&quot;19&quot;&gt;
        &lt;s id=&quot;19.1&quot;&gt;Endleleni eya kuye, u-Amina wabonwa ngutata wakhe.&lt;/s&gt;
    &lt;/P&gt;
    &lt;P id=&quot;20&quot;&gt;
        &lt;s id=&quot;20.1&quot;&gt;&ldquo;Yintoni leyo?&rdquo; wabuza utata wakhe.&lt;/s&gt;
    &lt;/P&gt;
    &lt;P id=&quot;21&quot;&gt;
        &lt;s id=&quot;21.1&quot;&gt;&ldquo;NguYin&rsquo;a le,&rdquo; watsho u-Amina, &ldquo;UYin&rsquo;a le udinga amehlo.&rdquo;&lt;/s&gt;
    &lt;/P&gt;
    &lt;P id=&quot;22&quot;&gt;
        &lt;s id=&quot;22.1&quot;&gt;&ldquo;Akhona endinawo, watsho utata wakhe, &ldquo;kodwa kufuneka sikhawuleze, kuninzi ekusafuneka ndikwenzile.&rdquo;&lt;/s&gt;
    &lt;/P&gt;
    &lt;P id=&quot;23&quot;&gt;
        &lt;s id=&quot;23.1&quot;&gt;U-Amina kunye noTata wakhe bathungela uYin&rsquo;a le amehlo &ndash; amehlo amabini amenyezelayo angamaqhosha&lt;/s&gt;
    &lt;/P&gt;
    &lt;P id=&quot;24&quot;&gt;
        &lt;s id=&quot;24.1&quot;&gt;&ldquo;Kunye nomsila,&rdquo; watsho u-Amina.&lt;/s&gt;
    &lt;/P&gt;
    &lt;P id=&quot;25&quot;&gt;
        &lt;s id=&quot;25.1&quot;&gt;&ldquo;Hayi ke, andikwazi kukunceda ngaleyo,&rdquo; watsho uTata wakhe.&lt;/s&gt;
    &lt;/P&gt;
</pre></body></html>
